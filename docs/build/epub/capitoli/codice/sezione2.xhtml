<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <meta charset="utf-8" />
    <meta name="viewport" content="width=device-width, initial-scale=1.0" /><meta name="generator" content="Docutils 0.18.1: http://docutils.sourceforge.net/" />

    <title>Capo II - Doveri Generali</title>
    <link rel="stylesheet" type="text/css" href="../../_static/pygments.css?v=8e8a900e" />
    <link rel="stylesheet" type="text/css" href="../../_static/epub.css?v=1d6d279e" />
    <link rel="stylesheet" type="text/css" href="../../_static/custom.css?v=df4ea891" /> 
  </head><body>

    <div class="document">
      <div class="documentwrapper">
          <div class="body" role="main">
            
  <section id="capo-ii-doveri-generali">
<h1><em>Capo II - Doveri Generali</em></h1>
<section id="articolo-03-doveri-dellingegnere">
<h2>Articolo 03 - Doveri dell’Ingegnere</h2>
<dl class="simple">
<dt><strong>3.1</strong></dt><dd><p>L’Ingegnere sostiene e difende il decoro e la reputazione della propria professione.</p>
</dd>
<dt><strong>3.2</strong></dt><dd><p>L’Ingegnere accetta le responsabilità connesse ai propri compiti e dà garanzia di poter rispondere degli atti professionali svolti.</p>
</dd>
<dt><strong>3.3</strong></dt><dd><p>L’Ingegnere deve adempiere agli impegni assunti con diligenza, perizia e prudenza e deve informare la propria attività professionale ai principi di integrità, lealtà, chiarezza, correttezza e qualità della prestazione.</p>
</dd>
<dt><strong>3.4</strong></dt><dd><p>L’Ingegnere ha il dovere di conservare la propria autonomia tecnica e intellettuale, rispetto a qualsiasi forma di pressione e condizionamento esterno di qualunque natura.</p>
</dd>
<dt><strong>3.5</strong></dt><dd><p>Costituisce infrazione disciplinare l’evasione fiscale e/o previdenziale definitivamente accertata.</p>
</dd>
</dl>
</section>
<section id="articolo-04-correttezza">
<h2>Articolo 04 - Correttezza</h2>
<dl class="simple">
<dt><strong>4.1</strong></dt><dd><p>L’Ingegnere rifiuta di accettare incarichi e di svolgere attività professionali nei casi in cui ritenga di non avere adeguata preparazione e competenza e/o quelli per i quali ritenga di non avere adeguati mezzi ed organizzazione per l’adempimento degli impegni assunti.</p>
</dd>
<dt><strong>4.2</strong></dt><dd><p>L’Ingegnere sottoscrive solo le prestazioni professionali che abbia svolto e/o diretto; non sottoscrive le prestazioni professionali in forma paritaria unitamente a persone che per norme vigenti non le possono svolgere.</p>
</dd>
<dt><strong>4.3</strong></dt><dd><p>Costituisce altresì illecito disciplinare il comportamento dell’Ingegnere che agevoli, o, in qualsiasi altro modo diretto o indiretto, renda possibile a soggetti non abilitati o sospesi l’esercizio abusivo dell’attività di Ingegnere o consenta che tali soggetti ne possano ricavare benefici economici, anche se limitatamente al periodo di eventuale sospensione dall’esercizio.</p>
</dd>
<dt><strong>4.4</strong></dt><dd><p>Qualsiasi dichiarazione, attestazione o asseverazione resa dall’Ingegnere deve essere preceduta da verifiche, al fine di renderle coerenti con la realtà dei fatti e dei luoghi.</p>
</dd>
<dt><strong>4.5</strong></dt><dd><p>L’Ingegnere non può accettare da terzi compensi diretti o indiretti, oltre a quelli dovutigli dal committente, senza comunicare a questi natura, motivo ed entità ed aver avuto per iscritto autorizzazione alla riscossione.</p>
</dd>
<dt><strong>4.6</strong></dt><dd><p>L’Ingegnere non cede ad indebite pressioni e non accetta di rendere la prestazione in caso di offerte o proposte di remunerazioni, compensi o utilità di qualsiasi genere che possano pregiudicare la sua indipendenza di giudizio.</p>
</dd>
<dt><strong>4.7</strong></dt><dd><p>L’Ingegnere verifica preliminarmente la correttezza e la legittimità dell’attività professionale e rifiuta di formulare offerte, accettare incarichi o di prestare la propria attività quando possa fondatamente desumere da elementi conosciuti che la sua attività concorra a operazioni illecite o illegittime e palesemente incompatibili coi principi di liceità, moralità, efficienza e qualità.</p>
</dd>
</dl>
</section>
<section id="articolo-05-legalita">
<h2>Articolo 05 - Legalità</h2>
<dl class="simple">
<dt><strong>5.1</strong></dt><dd><p>Costituisce illecito disciplinare lo svolgimento di attività professionale in mancanza di titolo in settori o sezioni diversi da quelli di competenza o in periodo di sospensione.</p>
</dd>
<dt><strong>5.2</strong></dt><dd><p>Il comportamento dell’Ingegnere che certifica, dichiara o attesta la falsa esistenza di requisiti e/o presupposti per la legittimità dei conseguenti atti e provvedimenti amministrativi costituisce violazione disciplinare.</p>
</dd>
<dt><strong>5.3</strong></dt><dd><p>Costituisce grave violazione deontologica, lesiva della categoria professionale, ogni forma di partecipazione o contiguità in affari illeciti a qualunque titolo collegati o riconducibili alla criminalità organizzata o comunque a soggetti dediti al malaffare.</p>
</dd>
</dl>
</section>
<section id="articolo-06-riservatezza">
<h2>Articolo 06 - Riservatezza</h2>
<dl class="simple">
<dt><strong>6.1</strong></dt><dd><p>L’Ingegnere deve mantenere il segreto professionale sulle informazioni assunte nell’esecuzione dell’incarico professionale.</p>
</dd>
<dt><strong>6.2</strong></dt><dd><p>L’Ingegnere è tenuto a garantire le condizioni per il rispetto del dovere di riservatezza a coloro che hanno collaborato alla prestazione professionale.</p>
</dd>
</dl>
</section>
<section id="articolo-07-formazione-e-aggiornamento">
<h2>Articolo 07 - Formazione e aggiornamento</h2>
<dl class="simple">
<dt><strong>7.1</strong></dt><dd><p>L’Ingegnere deve costantemente migliorare le proprie conoscenze per mantenere le proprie capacità professionali ad un livello adeguato allo sviluppo della tecnologia, della legislazione, e dello stato dell’arte della cultura professionale.</p>
</dd>
<dt><strong>7.2</strong></dt><dd><p>L’Ingegnere deve costantemente aggiornare le proprie competenze professionali seguendo i percorsi di formazione professionale continua così come previsto dalla legge.</p>
</dd>
</dl>
</section>
<section id="articolo-08-assicurazione-professionale">
<h2>Articolo 08 - Assicurazione professionale</h2>
<dl class="simple">
<dt><strong>8.1</strong></dt><dd><p>Nei casi previsti dalla legge l’Ingegnere, a tutela del committente, è tenuto a stipulare idonea assicurazione per i rischi derivanti dall’esercizio dell’attività professionale.</p>
</dd>
<dt><strong>8.2</strong></dt><dd><p>L’Ingegnere, al momento dell’assunzione dell’incarico, è tenuto a rendere noti al committente gli estremi della polizza stipulata per la responsabilità professionale ed il relativo massimale.</p>
</dd>
</dl>
</section>
<section id="articolo-09-pubblicita-informativa">
<h2>Articolo 09 - Pubblicità informativa</h2>
<dl class="simple">
<dt><strong>9.1</strong></dt><dd><p>La pubblicità deve rispettare la dignità ed il decoro della professione, deve essere finalizzata alla informazione relativamente ai servizi offerti dal professionista e può riguardare l’attività professionale, le specializzazioni ed i titoli posseduti, la struttura dello studio ed i compensi richiesti per le varie prestazioni.</p>
</dd>
<dt><strong>9.2</strong></dt><dd><p>Le informazioni devono essere trasparenti, veritiere, corrette e non devono essere equivoche, ingannevoli o denigratorie.</p>
</dd>
</dl>
</section>
<section id="articolo-10-rapporti-con-il-committente">
<h2>Articolo 10 - Rapporti con il committente</h2>
<dl class="simple">
<dt><strong>10.1</strong></dt><dd><p>L’Ingegnere deve sempre operare nel legittimo interesse del committente, e informare la propria attività ai principi di integrità, lealtà, riservatezza nonché fedeltà al mandato ricevuto.</p>
</dd>
</dl>
</section>
<section id="articolo-11-incarichi-e-compensi">
<h2>Articolo 11 - Incarichi e compensi</h2>
<dl class="simple">
<dt><strong>11.1</strong></dt><dd><p>L’Ingegnere al momento dell’affidamento dell’incarico deve definire con chiarezza i termini dell’incarico conferito e deve pattuire il compenso con il committente, rendendo noto il grado di complessità della prestazione e fornendo tutte le informazioni utili circa gli oneri ipotizzabili correlati o correlabili all’incarico stesso.</p>
</dd>
<dt><strong>11.2</strong></dt><dd><p>L’Ingegnere è tenuto a comunicare al committente eventuali situazioni o circostanze che possano modificare il compenso inizialmente pattuito, indicando l’entità della variazione.</p>
</dd>
<dt><strong>11.3</strong></dt><dd><p>La misura del compenso è correlata all’importanza dell’opera e al decoro della professione ai sensi dell’art. 2233 del codice civile e deve essere resa nota al committente, comprese spese, oneri e contributi. Il compenso relativo alle prestazioni professionali di cui alla legge 21 aprile 2023 n.49 deve essere proporzionato alla quantità e alla qualità del lavoro svolto, al contenuto e alla caratteristiche della prestazione professionale, nonchè conforme ai compensi fissati dai decreti ministeriali, ai sensi dell’art.1 della legge citata.</p>
</dd>
<dt><strong>11.4</strong></dt><dd><p>I compensi professionali previsti nei modelli standard di convenzione, concordati tra imprese e Consiglio Nazionale degli Ingegneri si presumono equi fino a prova contraria, ai sensi dell’art.6 della <em>legge 21 aprile 2023 n.49</em>.</p>
</dd>
<dt><strong>11.5</strong></dt><dd><p>L’Ingegnere può fornire prestazioni professionali a titolo gratuito solo in casi particolari quando sussistano valide motivazioni ideali ed umanitarie.</p>
</dd>
<dt><strong>11.6</strong></dt><dd><p>Possono considerarsi prestazioni professionali non soggette a remunerazione tutti quegli interventi di aiuto rivolti a colleghi Ingegneri che, o per limitate esperienze dovute alla loro giovane età o per situazioni professionali gravose, si vengono a trovare in difficoltà.</p>
</dd>
</dl>
</section>
<section id="articolo-12-svolgimento-delle-prestazioni">
<h2>Articolo 12 - Svolgimento delle prestazioni</h2>
<dl class="simple">
<dt><strong>12.1</strong></dt><dd><p>L’incarico professionale deve essere svolto compiutamente, con espletamento di tutte le prestazioni pattuite, tenendo conto degli interessi del committente.</p>
</dd>
<dt><strong>12.2</strong></dt><dd><p>L’Ingegnere deve informare il committente di ogni potenziale confitto di interesse che potrebbe sorgere durante lo svolgimento della prestazione.</p>
</dd>
<dt><strong>12.3</strong></dt><dd><p>L’Ingegnere deve avvertire tempestivamente il committente in caso di interruzione o di rinuncia all’incarico, in modo da non provocare pregiudizio allo stesso.</p>
</dd>
<dt><strong>12.4</strong></dt><dd><p>L’Ingegnere è inoltre tenuto ad informare il committente, nel caso abbia rapporti di interesse su materiali o procedimenti costruttivi proposti per lavori attinenti al suo incarico professionale, quando la natura e la presenza di tali rapporti possano ingenerare sospetto di parzialità professionale o violazione di norme di etica.</p>
</dd>
<dt><strong>12.5</strong></dt><dd><p>L’Ingegnere è tenuto a consegnare al committente i documenti dallo stesso ricevuti o necessari all’espletamento dell’incarico nei termini pattuiti, quando quest’ultimo ne faccia richiesta.</p>
</dd>
</dl>
<hr class="docutils" />
</section>
</section>


            <div class="clearer"></div>
          </div>
      </div>
      <div class="clearer"></div>
    </div>
  </body>
</html>