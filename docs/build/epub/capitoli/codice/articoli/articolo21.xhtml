<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <meta charset="utf-8" />
    <meta name="viewport" content="width=device-width, initial-scale=1.0" /><meta name="generator" content="Docutils 0.18.1: http://docutils.sourceforge.net/" />

    <title>Articolo 21 - Incompatibilità</title>
    <link rel="stylesheet" type="text/css" href="../../../_static/pygments.css?v=8e8a900e" />
    <link rel="stylesheet" type="text/css" href="../../../_static/epub.css?v=1d6d279e" />
    <link rel="stylesheet" type="text/css" href="../../../_static/custom.css?v=df4ea891" /> 
  </head><body>

    <div class="document">
      <div class="documentwrapper">
          <div class="body" role="main">
            
  <section id="articolo-21-incompatibilita">
<h1>Articolo 21 - Incompatibilità</h1>
<dl class="simple">
<dt><strong>21.1</strong></dt><dd><p>L’Ingegnere non svolge prestazioni professionali in condizioni di incompatibilità con il proprio stato giuridico, né quando il proprio interesse o quello del committente o datore di lavoro siano in contrasto con i suoi doveri professionali.</p>
</dd>
<dt><strong>21.2</strong></dt><dd><p>Si manifesta incompatibilità anche nel contrasto con i propri doveri professionali nel caso di partecipazioni a concorsi le cui condizioni del bando siano state giudicate dal Consiglio Nazionale degli Ingegneri o dagli Ordini (per i soli concorsi provinciali), pregiudizievoli ai diritti o al decoro dell’Ingegnere, sempre che sia stata emessa formale diffida e che questa sia stata comunicata agli iscritti tempestivamente.</p>
</dd>
<dt><strong>21.3</strong></dt><dd><p>Fermo restando quanto disposto dalla normativa vigente, l’Ingegnere che rediga o abbia redatto un Piano di Governo del Territorio, un piano di fabbricazione, o altri strumenti urbanistici d’iniziativa pubblica nonché il programma pluriennale d’attuazione deve astenersi, dal momento dell’incarico fino all’approvazione, dall’accettare da committenti privati incarichi professionali inerenti l’area oggetto dello strumento urbanistico. Il periodo di tempo di incompatibilità deve intendersi quello limitato sino alla prima adozione dello strumento da parte dell’amministrazione committente. Tale norma è estesa anche a quei professionisti che con il redattore del piano abbiano rapporti di collaborazione professionale continuativa in atto.</p>
</dd>
<dt><strong>21.4</strong></dt><dd><p>L’Ingegnere non può accettare la nomina ad arbitro o ausiliario del giudice e comunque non può assumere in qualsivoglia veste la figura di soggetto giudicante se una delle parti del procedimento sia assistita, o sia stata assistita negli ultimi due anni, da altro professionista di lui socio o con lui associato, ovvero che eserciti negli stessi locali.</p>
</dd>
<dt><strong>21.5</strong></dt><dd><p>L’Ingegnere che abbia partecipato alla programmazione e definizione di atti e/o fasi delle procedure di evidenza pubblica aventi ad oggetto servizi tecnici è tenuto ad astenersi dal concorrere alle medesime.</p>
</dd>
<dt><strong>21.6</strong></dt><dd><p>L’Ingegnere si deve astenere dall’assumere incarichi nei seguenti casi:</p>
<ol class="loweralpha simple">
<li><p>posizione di giudice in un concorso a cui partecipa come concorrente (o viceversa) un altro professionista che con il primo abbia rapporti di parentela o di collaborazione professionale continuativa, o tali comunque da poter compromettere l’obiettività del giudizio;</p></li>
<li><p>esercizio della professione in contrasto con norme specifiche che lo vietino e senza autorizzazione delle competenti autorità (nel caso di ingegneri dipendenti, amministratori, ecc.);</p></li>
<li><p>collaborazione sotto qualsiasi forma alla progettazione, costruzione, installazione, modifiche, riparazione e manutenzione di impianti, macchine, apparecchi, attrezzature, costruzioni e strutture per i quali riceva l’incarico di omologazione o collaudo.</p></li>
</ol>
</dd>
</dl>
</section>


            <div class="clearer"></div>
          </div>
      </div>
      <div class="clearer"></div>
    </div>
  </body>
</html>