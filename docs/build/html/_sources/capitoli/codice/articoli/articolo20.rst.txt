Articolo 20 - Rapporti con l’Ordine e con gli organismi di autogoverno
----------------------------------------------------------------------


**20.1**
	L’appartenenza dell’Ingegnere all’Ordine professionale comporta il dovere di collaborare con il Consiglio dell’Ordine. Ogni Ingegnere ha pertanto l’obbligo, se convocato dal Consiglio dell’Ordine o dal suo Presidente, di presentarsi e di fornire tutti i chiarimenti richiesti.

**20.2**
	L’Ingegnere deve provvedere regolarmente e tempestivamente agli adempimentieconomici dovuti nei confronti dell’Ordine.

**20.3**
	L’Ingegnere si adegua alle deliberazioni del Consiglio dell’Ordine, se assunte nell’esercizio delle relative competenze istituzionali.

**20.4**
	L’Ingegnere che abbia ricevuto una nomina a seguito di una segnalazione da parte dell’Ordine, della Consulta/Federazione o del CNI, deve:
	
	a. comunicare tempestivamente al Consiglio le nomine ricevute in rappresentanza su segnalazione dello stesso o di altri organismi;
	
	b. svolgere il mandato limitatamente alla durata prevista di esso;
	
	c. accettare la riconferma consecutiva dello stesso incarico solo nei casi ammessi dal Consiglio o da altro organismo nominante;
	
	d. prestare la propria opera in forma continuativa per l’intera durata del mandato, seguendo assiduamente e diligentemente i lavori che il suo svolgimento comporta, segnalando al Consiglio dell’Ordine con sollecitudine le violazioni di norme deontologiche delle quali sia venuto a conoscenza nell’adempimento dell’incarico comunque ricevuto;

	e. presentare tempestivamente le proprie dimissioni nel caso di impossibilità a mantenere l’impegno assunto;

	f. controllare la perfetta osservanza delle norme che regolano i lavori a cui si partecipa.

**20.5**
	L’Ingegnere è tenuto a rispettare le disposizioni di legge e regolamentari in materia elettorale, ivi incluse quelle delegate al Consiglio Nazionale degli Ingegneri. La violazione delle suddette disposizioni, laddove finalizzata ad anteporre interessi privati a quelli della categoria professionale e a compromettere, per l'effetto, la corretta composizione, il tempestivo insediamento o il regolare funzionamento degli organi di autogoverno della professione, configura un illecito disciplinare. Costituisce, in particolare, grave illecito disciplinare l’inosservanza, da parte dell'Ingegnere che intenda candidarsi a ricoprire la carica di Consigliere territoriale dell’Ordine o di Consigliere nazionale, del limite di mandati elettorali consecutivi stabilito all’art. 2 del Decreto del Presidente della Repubblica 8 luglio 2005 n.169 e dalla normativa vigente.

