Articolo 15 - Concorrenza
-------------------------

**15.1**
	La concorrenza è libera e deve svolgersi nel rispetto delle norme deontologiche secondo i principi fissati dalla normativa e dall'ordinamento comunitario.

**15.2**
	L’Ingegnere si deve astenere dal ricorrere a mezzi incompatibili con la propria dignità per ottenere incarichi professionali, come l’esaltazione delle proprie qualità a denigrazione delle altrui o fornendo vantaggi o assicurazioni esterne al rapporto professionale.

**15.3**
	È sanzionabile disciplinarmente la pattuizione di compensi manifestamente inadeguati alla prestazione da svolgere. In caso di accettazione di incarichi con corrispettivo che si presuma anormalmente basso, l’Ingegnere potrà essere chiamato a dimostrare il rispetto dei principi di efficienza e qualità della prestazione. La violazione, da parte del professionista, dell’obbligo di convenire o di preventivare un compenso che sia giusto, equo e proporzionato alla prestazione professionale richiesta e determinato in applicazione dei parametri previsti dai pertinenti decreti ministeriali, è sanzionata a giudizio del Consiglio di disciplina territoriale, ai sensi dell’art.5, comma 5, della *legge 21 aprile 2023 n.49*.

**15.4**	
	La violazione dell’obbligo di avvertire il cliente, nei soli rapporti in cui la convenzione, il contratto o comunque qualsiasi accordo con il cliente siano predisposti esclusivamente dal professionista, che il compenso per la prestazione professionale deve rispettare in ogni caso, pena la nullità della pattuizione, i criteri stabiliti dalle disposizioni della legge 21 aprile 2023 n. 49 e dalle altre leggi in vigore è sanzionata a giudizio del Consiglio di disciplina territoriale, ai sensi dell’art.5, comma 5, della legge citata.

**15.5**
	L’illecita concorrenza può manifestarsi in diverse forme:
	
		a. critiche denigratorie sul comportamento professionale di un collega;
		
		b. attribuzione a sé della paternità di un lavoro eseguito in
		collaborazione senza che sia chiarito l’effettivo apporto dei
		collaboratori;
		
		c. attribuzione a se stessi del risultato della prestazione professionale
		di altro professionista;
		
		d. utilizzazione della propria posizione o delle proprie conoscenze
		presso Amministrazioni od Enti Pubblici per acquisire incarichi
		professionali direttamente o per interposta persona;
		
		e. partecipazione come consulente presso enti banditori o come membro di commissioni giudicatrici di concorsi che non abbiano avuto esito conclusivo per accettare incarichi inerenti alla
		progettazione che è stata oggetto del concorso;
		
		f. abuso di mezzi pubblicitari della propria attività professionale e che
		possano ledere in vario modo la dignità della professione.

